<!DOCTYPE html>
<html lang="en-us">
  <head>
    <meta charset="utf-8">
    <meta http-equiv="X-UA-Compatible" content="IE=edge,chrome=1">
    <title>Nova pisma z Cesko-Slovenska | Typophile Archive</title>
    <meta name="viewport" content="width=device-width,minimum-scale=1">
    <meta name="description" content="">
    <meta name="generator" content="Hugo 0.91.2" />
    
    
    
    
      <meta name="robots" content="noindex, nofollow">
    

    <link href="https://cdn.jsdelivr.net/npm/bootstrap@5.1.3/dist/css/bootstrap.min.css" rel="stylesheet" integrity="sha384-1BmE4kWBq78iYhFldvKuhfTAU6auU8tT94WrHftjDbrCEXSU1oBoqyl2QvZ6jIW3" crossorigin="anonymous">
    <script src="https://cdn.jsdelivr.net/npm/bootstrap@5.1.3/dist/js/bootstrap.bundle.min.js" integrity="sha384-ka7Sk0Gln4gmtz2MlQnikT1wXgYsOg+OMhuP+IlRH9sENBO0LRn5q+8nbTov4+1p" crossorigin="anonymous"></script>

    <meta property="og:title" content="Nova pisma z Cesko-Slovenska" />
<meta property="og:description" content="" />
<meta property="og:type" content="article" />
<meta property="og:url" content="http://typophile.github.io/node/41195/" /><meta property="article:section" content="node" />
<meta property="article:published_time" content="2008-01-23T01:24:37+00:00" />
<meta property="article:modified_time" content="2008-01-23T01:24:37+00:00" />

<meta itemprop="name" content="Nova pisma z Cesko-Slovenska">
<meta itemprop="description" content=""><meta itemprop="datePublished" content="2008-01-23T01:24:37+00:00" />
<meta itemprop="dateModified" content="2008-01-23T01:24:37+00:00" />
<meta itemprop="wordCount" content="0">
<meta itemprop="keywords" content="" /><meta name="twitter:card" content="summary"/>
<meta name="twitter:title" content="Nova pisma z Cesko-Slovenska"/>
<meta name="twitter:description" content=""/>

  </head>

  <body class="ma0 avenir bg-near-white">

      <header>
  <nav class="navbar navbar-expand-lg navbar-light bg-light">
    <div class="container">
      <a class="navbar-brand" href="/">Typophile Archive</a>
      <button
        class="navbar-toggler"
        type="button"
        data-bs-toggle="collapse"
        data-bs-target="#navbarSupportedContent"
        aria-controls="navbarSupportedContent"
        aria-expanded="false"
        aria-label="Toggle navigation"
      >
        <span class="navbar-toggler-icon"></span>
      </button>
    </div>
  </nav>
</header>
 
    <main class="pb7" role="main">
      
<article class="container">
  <header class="post-header py-3">
    <h1 class="post-title p-name" itemprop="name headline">Nova pisma z Cesko-Slovenska</h1>
    <p class="text-muted">
              
      <time class="f6 mv4 dib tracked" datetime="2008-01-23T01:24:37Z">January 23, 2008</time>
      
        
          • <span itemprop="author" itemscope itemtype="http://schema.org/Person">
            <span class="p-author h-card" itemprop="name">typomil</span></span>
      

    </p>
  </header>
  <div class="post-content e-content" itemprop="articleBody"><p>I am sorry for this non-english spot. :-)</p>
<p>Teď teprve vidím, jak jsem při snaze o&nbsp;úderný titulek
skoro zapomněl, že dnes recenzovaná písma vlastně nejsou tak úplně nová,
ba dokonce ani tak úplně česko-slovenská. V&nbsp;případě rodiny Greta
slovenského rodáka Petera Biľaka se jedná o&nbsp;rodinu vydanou
v&nbsp;písmolijně Typotheque, sídlící v&nbsp;Hágu, Štormům Anselm Serif
a Sans jsou zase přímými pokračovateli jeho úspěšných písem vydaných
už v&nbsp;minulosti. Titulek netitulek, vymýšlet nový se mi nechce, tak
raději přejdu k&nbsp;tomu podstatnému…</p>
<h3>Greta</h3>
<p><img src="/images/old-images/greta-text_3441.gif" alt=""></p>
<p>Greta Text (<span class="smallcaps">PDF</span> vzorník <a href="http://www.typotheque.com/fonts/greta_text/">zde</a>, o&nbsp;lepší a
tištěný si napište) je moderní, robustní serifové písmo poměrně
nevýrazného stínování a diferenciace šířkových proporcí, které
navrhl Peter Biľak pro novinovou sazbu. Mezi hlavní charakteristiky patří
mírné stínování podle doleva nakloněné osy stínu, dominantní střední
výška při současném razantním snížení verzálek a krátké spodní
dotahy. Serify jsou výrazné, trámovité, nemají oblý náběh do dříku
— klínový serif je syntézou egyptienek a písem se serify
trojúhelníkovými a je nasazen na hlavní tahy v&nbsp;tupém úhlu.</p>
<p>Analogicky k&nbsp;serifům hlavních svislých tahů jsou vyřešena
i&nbsp;horní zakončení oblých tahů minusek a, c. Kontrast mezi tupým
zakončením na straně jedné a svislým klínem na straně druhé zlepšuje
rozlišitelnost a čitelnost jednotlivých liter. Snížené verzálky na
(abstraktní) kuželce ponechávají dostatek prostoru pro výrazné akcenty,
organicky navazující na trojúhelníky serifů. Ostatně pečlivé
diakritice, jež potěší zejména středoevropany, není téměř co
vytknout, pouze čárka ve větě a apostrof jsou najednou řešeny bez
relevance ke geometricky utvářeným serifům, což poněkud zamrzí. Písmena
velké abecedy jsou oproti minuskám jen nepatrně nasílena, aby tak
kompenzovala svou větší světlost.</p>
<p>Písmo je nakresleno ve čtyřech tučnostech — Light, Regular, Medium a
Bold — a každá z&nbsp;tučností má vlastní kursivu stejné barvy,
mírně nakloněnou, která je v&nbsp;sazbě více kompresní než stojatý
řez. Biľak zde opakuje stejné schéma jako v&nbsp;případě předchozího
písma Fedra a většinu tahů láme v&nbsp;ostrých úhlech. Verzálkám
ponechává racionální princip základního řezu, minusky stínuje
v&nbsp;konvenčním stylu plochého psacího nástroje, ale v&nbsp;detailech
akcentů jako by se nemohl rozhodnout — u&nbsp;některých psaní ignoruje
(háčky, čárky), jinde imaginární pero sice přiznává, ale úhel
nesmyslně je obrací proti své logice (tečky). Každý řez obsahuje hezky
prosvětlené malé kapitálky, které se ani v&nbsp;hustých písmenech
nezalévají barvou, dodávány jsou čtyři sady číslic: proporcionální
i&nbsp;tabulkové na výšku verzálek, proporcionální i&nbsp;tabulkové
skákavé. Podporovány jsou pokročilé OpenType funkce jako horní a dolní
indexy, podmíněné ligatury, zlomky atd., nechybí šipky a řada symbolů
s&nbsp;omezenou mírou použitelnosti.</p>
<h3>Greta Display, Greta Grande</h3>
<p>K&nbsp;textovému písmu existuje také osmiřezová titulková varianta
Greta Display (<span class="smallcaps">PDF</span> <a href="http://www.typotheque.com/fonts/greta_display/">zde</a>), vytvořená ve
spolupráci s&nbsp;Nikolou Djurek. Má na rozdíl od svého sourozence pro
užití v&nbsp;nízkých stupních užší kresbu a těsnější prostrkání,
přísně svislou osu stínu, výrazně zvětšený kontrast a snížené
serify. Tam, kde je východiskem pro Gretu Text dynamický princip, titulková
verze se hlásí k&nbsp;odkazu statické antikvy. V&nbsp;supertitulkové verzi
Greta Grande pak vysoký kontast a vlasové serify budí přímo didotovský
dojem. Upřímně — dle mého názoru je to spíše na škodu. Autoři
z&nbsp;Typotheque zvolili odlišnou taktiku než konkurenční Adobe, jejíž
písmaři ve svých optických řezech navržených pro poznámky, titulky a
mezititulky ponechávají kresbu téměř beze změn a ladí spíše
šířkovou proporci a míru prokreslení detailů. V&nbsp;Biľakově písmu je
rozdíl mezi textovým a titulkovým písmem Greta Grande zkrátka až příliš
velký i&nbsp;přesto, že některé formální prvky jako svislé
trojúhelníkové serify zůstávají ponechány. Poněkud nešťastné jsou
dvoj a třípísmenné svaznice „fi“, „fl“, „fb“, „ffi“,
„ffl“ atd., které svou kresbou a nečitelností ruší. Autoři by si
měli uvědomit, že hlavní funkcí slitků je řešit kolizní dvojice znaků
a čtení usnadňovat, nikoliv ztěžovat. Zvláště ve větších stupních
nad 30&nbsp;bodů jsou ligatury více než funkčním estetickým celkem
spatně mířenou snahou autorů polechtat své písmařské ego. Za zmínku
stojí také zúžená osmiřezová rodina Greta Display Narow
s&nbsp;kurisvami.</p>
<p>O&nbsp;úspěch rodiny Greta však obavy nemám. Univerzální použitelnost,
střídmá kresba a řada užitečných OpenType funkcí nepochybně
přesvědčí řadu designérů periodik ke koupi tohoto jistě velmi dobrého
písma. Určitě vyzkoušejte užitečný a zajímavě řešený <a href="http://www.typotheque.com/PDF_font_tester/">font tester</a>.</p>
<h3>Anselm</h3>
<p><img src="/images/old-images/anselm_4325.gif" alt=""></p>
<p>Na příkladu Františka Štorma lze krásně demonstrovat, jak rozdílné
mohou být přístupy k&nbsp;písmotvorbě. Kde Biľak svou tvorbu maximálně
racionalizuje, Štorm opět dokazuje svůj obdiv k&nbsp;písmařské tradici,
k&nbsp;ručnímu rytí raznic a tvorbě písma založené více na pozorování
přírody a optických zákonitostech než na matematické analýze. Ve
dvojrodině Anselm, sestávající z&nbsp;antikvy a k&nbsp;ní lahodícího
grotesku, kterou nazývá Univerzální písmový systém, dotahuje vstříc
nejširší použitelnosti svá starší písma Serapion a Sebastian, jež sám
s&nbsp;odstupem času hodnotí jako romanticky rozverná. Obě tyto staré verze
se vyznačovaly štavnatou kresbou, prozrazující virtuosní kresebný talent
svého autora, ale přemíra roztomilých detailů je odsoudila
k&nbsp;užívání v&nbsp;typofilských oblastech. Napomohla tomu spíše
menší střední výška minusek a přetmavené, z&nbsp;textu až
nepříjemně vystupující verzálky, zřejmá to úlitba renesanční
typografii, která znesnadňuje plynulost čtení a zvláště
u&nbsp;bezserifového Sebastionu (kde působí přímo nepatřičně) až
obtěžuje.</p>
<h3>Anselm Serif</h3>
<p>Inspiračním zdrojem serifové verze písma Anselm (<span class="smallcaps">PDF</span> <a href="http://www.stormtype.com/typefaces-fonts-shop/collections-14-anselm-complete">zde</a>)
je, jak už jsme naznačili, klasická typografie. Z&nbsp;dynamické antikvy
přejímá nakloněnou osu stínu, z&nbsp;přechodové antikvy zvětšený
kontrast a z&nbsp;antikvy statické si vypůjčuje vlasové serify. Štorm má
rád měkkost kresby a zdánlivou nedokonalost rycího nástroje, obratně se
vyhýbá geometrické přesnosti, serify zakončuje jemným obloučkem a horní
polovinu (lehce prohnutých) dříků znatelně nasiluje, aby tak vyrovnal
absenci horních serifů u&nbsp;řady minusek. Kapitálky jsou kresleny na
výšku písmen malé abecedy, ale díky výraznější střední výšce
nejsou příliš malé, jak tomu bylo u&nbsp;otcovského Serapionu.</p>
<p>Velkým plusem jsou speciální kapitálkové číslice, které doplňují
sadu verzálkových a minuskových a jejich tabulkové varianty. Mizí tak
problém, s&nbsp;nímž se potýkají jinak dokonalá písma od Adobe,
v&nbsp;nichž skákavé číslice v&nbsp;kombinaci s&nbsp;kapitálkami
kreslenými nepatně nad střední výšku působí vyloženě nemístně,
protože spolu neladí. Kursiva je štíhlejší, kompresní, nakloněná
přiměřeně stylu, poněkud světlejší než stojatý řez. Verzálky
kresebnou kursivní formu nemají, jsou pouze nakloněné. V&nbsp;textu
působí trochu nezvykle minuska „g“, která nemá klasickou smyčku, ale
přejímá formu rukopisné humanistické kursivy, k&nbsp;vidění také
v&nbsp;16. století v&nbsp;tiscích Ludovica Vincentina. Nepopiratelnou
výhodou a chytrým obchodním tahem zároveň je doplnění písma
o&nbsp;azbuku a řečtinu (nastudovanou u&nbsp;Gerryho Leonidase). Anselm serif
má celkem deset řezů, šest připadá na Regular, Medium, Bold a jejich
italiky, čtyři na tak trochu zbytečnou verzi Anselm Ten — téměř
neznatelně nasílenou a lehce upravenou pro sazbu v&nbsp;menších stupních
—, která obsahuje základní a tučný řez s&nbsp;kursivami.</p>
<h3>Anselm Sans</h3>
<p>Skvělým doplňkem „Serifu“ je humanistický grotesk Anselm Sans, který
nejenže přebírá v&nbsp;maximální možné míře stylotvorné prvky svého
sesterského písma, ale má také stejnou barvu na stránce, střední
výšku, délku dotahů, a dokonce i&nbsp;rozsah v&nbsp;sazbě. V&nbsp;kresbě
je téměř monolineární, ale každý z&nbsp;tahů prozrazuje mírné
chvění, které mu dává onen lidský rozměr, na hony vzdálený (ach,
dříve tolik populárním) ohavným geometricky konstruovaným groteskům.
Sestává z&nbsp;desíti řezů — Light, Regular, Medium, Bold a Black
s&nbsp;kursivami stejné tmavosti.</p>
<p>Obě písma obsahují celou řadu OpenType funkcí, na které jsme u&nbsp;1.
Střešovické písmolijny zvyklí: nechybí šest sad číslic plus
odrážkové a indexové, standardní i&nbsp;podmíněné ligatury, zlomky,
šipky, historické alternativy… trochu zamrzí, že na rozdíl od konkurence
nepodporuje All Small Caps, naopak potěší, že ze vzorového <span class="smallcaps">PDF</span> autor odstranil většinu chyb v&nbsp;sazbě, jež
tam strašily ještě před několika týdny a celé jeho snažení trochu
degradovaly.</p>
</div>

  
</article>

    </main>
    
  </body>
</html>
